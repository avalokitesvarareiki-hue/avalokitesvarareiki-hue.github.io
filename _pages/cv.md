---
layout: archive
title: "Σχετικά"
permalink: /Σχετικά/
author_profile: true
redirect_from:
  - /resume
---

{% include base_path %}

Γεια σας!

Είμαι η Άννα Δ. Αποστολίδου και σας καλωσορίζω στην προσωπική μου ιστοσελίδα.
======
Από το 2005, που υπήρξε για μένα μία χρονιά-σταθμός στην προσωπική μου πνευματική εξέλιξη, βαδίζω το εσωτερικό μονοπάτι προσφέροντας -στον ελεύθερο χρόνο μου, χωρίς χρέωση- ατομικές και ομαδικές συνεδρίες ανώτερης επικοινωνίας και πνευματικής συμβουλευτικής, μαθήματα διαχείρισης του ενεργειακού δυναμικού, καθώς επίσης μαθήματα και ενίοτε συνεδρίες, εναλλακτικής, θεραπευτικής ενεργειακής εξισορρόπησης (θεραπεία σημαίνει υπηρεσία). 

Κατά τη διάρκεια όλων αυτών ετών εσωτερικής εργασίας, διαπίστωσα ότι οδηγούμαστε σταθερά στην αναγνώριση ποιοτήτων και αντιστοιχιών διαφορετικών ειρμών της ανθρώπινης σκέψης περί του Θείου (όπως εκφράζονται συνήθως στις θεϊκές μορφές διαφόρων δογμάτων) ως επιμέρους όψεις του ευρύτερου εαυτού μας και στην αξιοποίησή τους, με σκοπό την τελική εξισορρόπηση των πολλαπλών όψεων του Ενός Εαυτού μας. Έτσι, θα μπορούσαμε να πούμε ότι η φύση της εργασίας μας είναι βαθιά ψυχαναλυτική και συνθετική, γι' αυτό και αναφέρομαι σε αυτήν ως Συνθετική Εργασία του Ευρύτερου Εαυτού.

Ξεκίνησα κάνοντας μηνιαίες ανώτερες επικοινωνίες γραπτώς τον Δεκέμβριο 2005, τις οποίες στη συνέχεια αναρτούσα στο διαδίκτυο, στη σελίδα www.elijah.gr. Από τον Ιούλιο 2006 έκανα πλέον τις επικοινωνίες υπαίθρια, στη θέση Επτάθρονο του Φιλοπάππου και, από το 2007, και στον προσωπικό μου χώρο.

Τον Μάρτιο του 2008 έλαβα την ενέργεια της θεραπευτικής Αβαλοκιτεσβάρα Ρέικι (Αγγελικό Ρέικι/Μασάζ), μιας νέας μορφής Ρέικι. Κατά τη λήψη της ενέργειας από τα εσωτερικά πεδία, ζητήθηκε επίσης, αυτή η ενέργεια να προσφέρεται δωρεάν, με μόνο αντάλλαγμα μία ευχή για όποιον χρειάζεται βοήθεια (εκείνη την εποχή δεν γνώριζα το Ουσούι Ρέικι).

Το 2009 μετέφερα μηνύματα για τη Θρησκεία του Εαυτού, τα οποία μπορείτε να διαβάσετε εδώ.

Τον Μάρτιο 2010 ίδρυσα το Τάγμα του Ανέσπερου Φωτός (αργότερα Τάγμα του Εαυτού), τα μέλη του οποίου εργάστηκαν επί τριετίας πάνω στη συμβολική μαγεία, με σκοπό πάντοτε την εξισορρόπηση και αρμονική σύνθεση των πολλαπλών όψεων του Εαυτού. Το Τ.Ε. έκλεισε τις εργασίες του με εσωτερική καθοδήγηση τον Ιανουάριο 2014, αφού πρώτα ξεκίνησε η αναβίωση των Ελευσινίων Μυστηρίων στη νέα εποχή.
Το 2010 επίσης έλαβα το βαθμό της Δασκάλας του Ουσούι Ρέικι, από τη Δασκάλα Νίκη Καζάνη.

Το 2013, με καθοδήγηση του Δασκάλου Σαιν Ζερμαίν, διοργάνωσα την πρώτη γιορτή της Ιόχρου Φλόγας, μαζί με την αλησμόνητη Μαριαννίκ Χρυσομάλλη, που βρίσκεται πλέον στην αγκαλιά των Αγγέλων. Ήδη από τα πρώτα βήματα ένωσε τις δυνάμεις της μαζί μας γι' αυτόν τον σκοπό και η αγαπημένη Μαρία Πετρίτση, με την οποία φτάσαμε στην 11η Γιορτή της Ιόχρου Φλόγας το 2023 (αν και μόνο διαδικτυακά από το 2019, λόγω πανδημίας). 

Τον Οκτώβριο 2014, κατόπιν εσωτερικής καθοδήγησης, ίδρυσα μαζί με κάποια μέλη του Τ.Ε. την Αστική Μη Κερδοσκοπική Εταιρεία "Ελευσίνια Μυστήρια", η οποία είχε ως στόχο μεταξύ άλλων την αναβίωση των Ελευσινίων Μυστηρίων στη Νέα Ενέργεια. Η εταιρεία σταμάτησε τις εργασίες της το 2019 για εσωτερικούς και πρακτικούς λόγους. Το υλικό βρίσκεται αναρτημένο στη σελίδα www.elijah.gr. 

Το 2019 έλαβα τη διδασκαλία του Πληρώματος, η οποία από το 2021 άρχισε να διατρέχει πλέον όλους τους κύκλους επικοινωνίας. Μπορείτε να βρείτε μια αναλυτική παρουσίαση της διδασκαλίας αυτής, κατά το μέρος που αφορά στο Πλήρωμα του Ανθρώπου, εδώ.

Στο ευρύτερο πλαίσιο των Ελευσινίων Μυστηρίων, το 2015 ξεκίνησε ο ετήσιος εορτασμός των Παναθηναίων (που ωστόσο έχει διακοπεί) αλλά και των Ταινάριων, που συνεχίζεται και σήμερα.

Τέλος, κατά τα έτη 2015 και 2016 οργανώθηκε η γιορτή της Θεσμοφόρου Δήμητρας, με ομιλίες σχετικού περιεχομένου, οι οποίες θα αναρτηθούν εν καιρώ.
 
Για λόγους που δεν αφορούν την παρούσα παρουσίαση, διέκοψα τις ομάδες και συνεδρίες διαυλισμού το 2022. Ωστόσο τώρα (φθινόπωρο του 2025)  ξεκινώ δύο νέους κύκλους. Οι θέσεις είναι λιγοστές και έχουν ήδη καλυφθεί, αλλά το υλικό θα αναρτάται εδώ.

Θα καταβάλω κάθε προσπάθεια να ανεβάζω υλικό συχνά, ωστόσο αυτό θα είναι πάντα περιορισμένο, λόγω έλλειψης χρόνου για απομαγνητοφωνήσεις κ.τ.λ. Εάν διαβάζοντας το αναρτημένο υλικό, παλιό και νέο, σας δημιουργηθούν απορίες, μη διστάσετε να επικοινωνήσετε μαζί μου μέσω email.

Ειρήνη σε όλους/όλες/όλα!
Ά.Α.

